Предкладаный честованым ужывателям правописный і ґраматічный словник
творить неоддїлну часть правил русиньского правопису, котры суть обсягнуты в
публікації Русиньскый язык в зеркалї новых правил про основны і середнї
школы з навчанём русиньского языка, выданых выдавательством Русин і Народны
новинкы (Пряшів 2005). Обидві тоты публікації вытваряють якбы єдно цїле, бо єдна
без другой не можуть дослїдно наповнити цїль, поставленый перед ґрафічнов
(писанов) комунікачнов кодіфікованов нормов русиньского літературного языка. Ясно,
же публікація не є призначена лем школярям основных школ, штудентам середнїх і
высокых школ (як ся то здає з назвы публікації), але і учітелям, журналістам, писателям і
многым далшым ужывателям, то значіть, вшыткым тым, хто ся хоче справно выражати
ґрафічнов (писанов) кодіфікованов подобов (нормов) русиньского літературного
языка. Прічіна є проста: іншого цїлорусиньского орфоґрафічного словника дотеперь
іщі не є. Зато собі в сучасности не можеме з фінанчных доводів доволити особитны
правописны словникы про школы, а особитны про остатнїх ужывателїв. З той прічіны
россяг словника не є приспособленый лем школьскым потребам.
В правописнім і ґраматічнім словнику суть в правописно кодіфікованій подобі
захоплены найужыванїшы слова словникового складу цїлонародного русиньского
языка. Хоць в школьскій практіцї, в журналістіцї, в театрї, в умелецькій літературї є
велике снажіня ужывати што до лексікы лем літературну норму, не все ся то дотеперь
дарить. Хоць ужываный язык має цїлонародну платность, не все як при офіціалній,
так і при неофіціалній комунікації ся дотримують літературны нормы. На сучасній етапі
розвоя русиньского языка є іщі тяжко з істоfffтов твердити, же дана лексема є наісто
уж літературна а інша—нїт. При офіціалній і неофіціалній комунікації часто ужыєме
діалектны формы або елементы іншого языка (главно словеньского, але і анґліцького,
україньского, чеського, руського, мадярьского, нїмецького і ін.). Главно в теперїшнїм
часї, кідь суть масово росшырены розлічны формы комунікатівных средств, поступно
ся вытварять окрема форма народного языка, котру поужываме найчастїше, тзв.
штандартна форма (штандарт). При нїй часто чути і жарґонны выразы, главно з
области професіоналного жарґону.
Літературна форма языка бы мала быти найдоконалїша. Лемже она ся вытварять
не десять років (як є то в нашім припадї), але десяткы і стовкы років. Хоць і мы
ся стараме выдїлёвати в нашім языку языковы (ці обєктівны) штілы (научный,
публіцістічный, умелецькой літературы і ін.), найросшыренїшым є говоровый (бісїдный)
штіл, котрый має много сполочного із штандартнов формов языка. Зато бы ся дало
повісти, же наш русиньскый язык в своїй цїлонародній формі обсягує літературну,
штандартну і субштандартну лексіку а окраёво тыж областну і діалектну лексіку. Также
предложеный словник обсягує главно цїлонародну лексіку (літературну, штандартну
і субштандартну), а в малій мірї тыж областну і діалектну лексіку. До словника суть
зачленены тыж особны мена і ґеоґрафічны назвы.

При обробцї словниковых єдиніць суть уваджаны основны ґраматічны даны при
зачленїню к частям речі. Є вызначеный род субстантівів (назывників) – м, ж, с, і фор—
мы ґенітіва єд. і мн. чісла (часто мають варіатне закінчіня). При часословах є означіня
їх виду—незав., зав., а при векшинї з них тыж перша особа єднотного чісла (кідь ся з
лоґічно-семантічного погляду не дасть утворити, бо з формалного погляду є то мож—
не все, – тогды є там третя особа єднотного чісла, або дане вербалне гесло зістає без
выучіня особных форм) і третя особа множного чісла презенса а тыж форма часопри—
давника (партіціпія). Першу особу єднотного чісла сьме выбрали зато, же ту найчастї—
ше настає алтернація послїднёго согласного основы, а третю особу множного чісла
зато, же ту ся найсправнїше дасть выдїлити основа презенса. При остатнїх частях речі
все означуєме адвербій (присловник), препозіцію (приназывник), конъюнкцію (злуч—
ник), партікулу (частку) і інтеръєкцію (чутєслово).
В рамках успорности быв выужытый прінціп гнїздованя, т.зн. споёваня родинных
слов до сполочного гесла, як напр.: формы женьского роду субстантівів утвореных
од муж. роду, здрібнїлы субстантівы, односны адъєктівы і т.д. До єдного гесла ся
вчленяли і слова тіпу хірурґія, хірурґ, хірурґiчка, хірурґiчный і т. п. К адъєктівам
ся придають одводжены адвербії главно на-о/-ї і абстрактны субстантівы на-ость,
-ство. К часословам ся придають справила закінчіня субстантівів середнёго роду на
-ня, закінчіня партіціпій (-ный, -тый і ін.), а выхабляють ся сістемы особных флексій
при тых часословах, при котрых суть ясны, або аналоґічны з попереднїх прикладів:
-у (-ю), -м про 1. ос. єд. ч, -уть (-ють), -ать (-ять) про 3. ос. мн. ч.; наперек ясности
і аналоґії з подобныма чаословами, особны флексії або і цїлы слова ся уводять при
змінї в основі часослова або при змінї акцента, і т.д. Также гесла потім приближно
вызерають так:
1. aдепт-а -ів м